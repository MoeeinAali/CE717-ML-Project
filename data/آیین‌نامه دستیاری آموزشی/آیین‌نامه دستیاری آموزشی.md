# آیین‌نامه دستیاری آموزشی

به منظور فراهم آوردن امکان استفاده از ظرفیت دانشجویان تحصیلات تکمیلی دانشگاه در قالب «دستیار آموزشی»، آیین‌نامه زیر توسط معاونت آموزشی و تحصیلات تکمیلی تدوین شده است.

1. دستیار آموزشی مشمول این آیین‌نامه باید دانشجو یا دانش‌آموخته یکی از مقاطع تحصیلی کارشناسی ‌ارشد یا دکتری دانشگاه صنعتی شریف باشد.
2. دستیار آموزشی موظف است پیش از آغاز به فعالیت به عنوان دستیار، در کارگاه دستیاری آموزشی شرکت کند.
3. هر واحد دستیاری آموزشی، معادل ۳۴ ساعت کار در طول نیم‌سال، برای انجام وظایف زیر است:  
   الف- تعامل مستقیم با دانشجویان (برگزاری آزمایشگاه یا کلاس تمرین، ساعات حضور برای رفع اشکال)  
   ب- پشتیبانی (آماده‌سازی آزمایشگاه و محتوای آموزشی کلاس حل تمرین، طراحی سوالات تمرین و آزمونک‌ها، مراقبت در جلسات امتحان میان دوره و پایان نیم‌سال، تصحیح برگه‌ها و گزارش‌ها و سایر مسئولیت‌هایی که از سوی مدیر آزمایشگاه یا استاد درس ارجاع می‌گردد).
4. حق‌الزحمه هر ساعت فعالیت دستیار آموزشی توسط دانشجویان یا دانش‌آموختگان دکتری برابر ضریب مربی پایه ۱ (در محاسبه حق‌التدریس نیم‌سال) و برای دانشجویان یا دانش‌آموختگان کارشناسی ارشد ۷۰ درصد آن است.
5. حداکثر تعداد واحد معادل دستیاری برای انواع مختلف دروس طبق جدول زیر محاسبه می‌شود.

   | مقطع درس | نوع درس | حداکثر تعداد واحد معادل دستیاری | توضیح |
   | --- | --- | --- | --- |
   | کارشناسی | نظری | ۱ واحد به ازای هر ۲۵ نفر |  |
   | کارشناسی | پایه | ۲ واحد به ازای هر ۲۵ نفر |  |
   | کارشناسی و تحصیلات تکمیلی | آزمایشگاه یا کارگاه | ۲ واحد به ازای هر ۱۰ نفر | محاسبه به صورت تجمیعی، حداکثر ۴ واحد دستیاری به ازای هر گروه درسی |
   | تحصیلات تکمیلی | نظری | ۱ واحد به ازای هر ۱۶ نفر |  |
6. سقف قابل پرداخت در هر نیم‌سال به هر دستیار آموزشی ۹ واحد معادل دستیاری است.
7. دستیاران آموزشی دروس آزمایشگاهی، باید تحت نظر یک عضو هیئت علمی با مرتبه علمی استادیار یا بالاتر به عنوان مدیر آزمایشگاه فعالیت کنند.
8. دستیاران اجازه تشکیل کلاس خصوصی برای دانشجویان کلاس در ازای دریافت هرگونه منفعت دیگر ندارند.
9. دستیاران آموزشی در پایان هر نیم‌سال توسط دانشجویان ارزیابی می‌شوند. نتایج به اطلاع استاد درس و دانشکده می‌رسد.
10. پرداخت دستیاران آموزشی پس از تأیید کارکرد توسط معاون آموزشی دانشکده و تأیید معاونت آموزشی دانشگاه امکان‌پذیر است.

این آیین‌نامه در تاریخ ۱۴۰۱/۱۲/۲۲ به تصویب هیئت رئیسه دانشگاه رسیده و در تاریخ ۱۴۰۳/۱۱/۱۵ مورد بازنگری قرار گرفت.