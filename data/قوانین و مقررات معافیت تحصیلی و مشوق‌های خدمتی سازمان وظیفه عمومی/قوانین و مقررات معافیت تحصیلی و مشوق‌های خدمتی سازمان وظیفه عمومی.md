# قوانین و مقررات معافیت تحصیلی و مشوق‌های خدمتی سازمان وظیفه عمومی

## معافیت تحصیلی دانشجویان

* پذیرفته‌شدگان مرد از زمانی که به سن هجده سال تمام می‌رسند مشمول مقررات خدمت وظیفه عمومی می‌باشند.
* این دسته از پذیرفته‌شدگان در هنگام ورود به دانشگاه در صورتی که ‌کارت معافیت دائم یا کارت پایان‌‌خدمت نداشته باشند باید برای دریافت معافیت تحصیلی اقدام کنند.

## فرآیند دریافت معافیت تحصیلی

1. ورود به سامانه سخا به آدرس [sakha.epolice.ir](https://sakha.epolice.ir "https://sakha.epolice.ir")
2. ثبت اطلاعات فردی
3. تکمیل اطلاعات تحصیلی شامل مقطع، دانشگاه محل تحصیل و …
4. پرداخت مبلغ تعیین شده در قسمت «پرداخت الکترونیک» ونهایی کردن ثبت درخواست یا «ثبت نهایی» (پس از ثبت نهایی درخواست به دانشگاه ارسال می‌شود.)
5. انتظار برای تایید و صدور معافیت تحصیلی به مدت یک هفته (در صورت عدم تایید در بازه زمانی اعلام شده دانشجو می‌تواند از کارشناس نظام وظیفه دانشگاه پیگیری کند.)

## قوانین سنوات ارفاقی و مهلت معرفی

با توجه به قوانین نظام‌ وظیفه، میزان سنوات قانونی تحصیل در مقطع کارشناسی، کارشناسی ارشد و دکتری به ترتیب ۵، ۳ و ۶ سال است. دانشجویانی‌ که از معافیت تحصیلی استفاده می‌کنند در صورتی‌که در سنوات مجاز مورد اشاره، موفق به فراغت از تحصیل نشوند، در صورت موافقت کمیسیون موارد خاص دانشگاه و تایید سازمان وظیفه عمومی، با ثبت درخواست در سامانه سخا حداکثر برای دو ترم تحصیلی می‌توانند مجوز سنوات ارفاقی را به صورت مرحله‌ای دریافت نمایند.

## فرآیند دریافت سنوات ارفاقی و مهلت معرفی

1. درخواست‌ تمدید سنوات (ارفاقی یا معرفی)
2. دریافت شماره و تاریخ جلسه از کارشناس نظام وظیفه دانشگاه (درصورت موافقت کمیسیون موارد خاص دانشگاه با تمدید سنوات)
3. ثبت درخواست در سامانه سخا
4. تایید درخواست سنوات حداکثر ظرف مدت ۳ ماه از تاریخ اتمام سنوات مجاز تحصیلی
5. بررسی و تایید کارشناس دانشگاه و ارجاع به سازمان وظیفه عمومی
6. تایید سنوات ارفاقی از طرف سازمان وظیفه عمومی
7. صدور مجوز ثبت نام در دانشگاه

**تذکر:**   
**الف:** تایید درخواست در سامانه سخا حداکثر ۳ ماه از تاریخ اتمام سنوات مجاز انجام می‌شود. درصورت درخواست پس از تاریخ ذکر شده تایید در سامانه سخا امکان‌پذیر نیست و دانشجویان بعد از ثبت می‌بایست به صورت حضوری به سازمان وظیفه عمومی مراجعه کنند.   
**ب:** برای تمدید سنوات ارفاقی دوم و سنوات معرفی باید تمام مراحل فوق تکرار شود.

## قوانین انصراف از تحصیل

1. هر مشمول در طول تحصیل خود (از دیپلم تا دکتری) فقط یکبار مجاز به انصراف است.
2. مهلت معرفی دانشجوی انصرافی جهت گذراندن دوره خدمت نظام وظیفه حداکثر یک سال پس از تاریخ انصراف است.

## قابل توجه دانشجویان انصرافی مقطع کارشناسی

1. دانشجویان مقطع کارشناسی در صورتی که تا نیم‌سال پنجم از تحصیل انصراف داده و *مدرک کاردانی دریافت کنند*، امکان اخذ معافیت برای مقطع *کارشناسی پیوسته* را ندارند و سازمان وظیفه عمومی تنها برای مقطع *کارشناسی ناپیوسته* معافیت صادر می‌کند. در صورت انصراف پس از نیم‌سال پنجم امکان ادامه تحصیل وجود ندارد و فرد می‌بایست خود را به سازمان وظیفه عمومی ناجا معرفی نماید.
2. دانشجویان مقطع کارشناسی در صورت انصراف و *عدم دریافت مدرک مقطع کاردانی*، امکان دریافت مجدد معافیت تحصیلی برای مقطع کارشناسی را دارند.

## قوانین اخراج

1. دانشجویان اخراجی به هیچ عنوان مجاز به ادامه تحصیل تا پایان خدمت یا اخذ معافیت دائم نمی‌باشند.
2. مهلت معرفی دانشجویان اخراجی جهت گذراندن دوره خدمت نظام وظیفه حداکثر یک سال پس از تاریخ اخراج است.

## مهلت معرفی به سازمان وظیفه عمومی

مهلت معرفی به سازمان وظیفه عمومی پس از فراغت از تحصیل، بسته به مقطع و نیم‌سال فراغت از تحصیل بر اساس جدول زیر مشخص می‌شود.

| مقطع | نیم‌سال فراغت از تحصیل   (با شمارش نیم‌سال‌های حذف بدون احتساب) | مهلت معرفی به سازمان وظیفه عمومی   (از تاریخ فراغت از تحصیل) |
| --- | --- | --- |
| کارشناسی | تا نیم‌سال ۱۲ | ۱ سال |
| نیم‌سال ۱۳ | ۶ ماه |
| نیم‌سال ۱۴ | ۲ ماه |
| کارشناسی ارشد | تا نیم‌سال ۸ | ۱ سال |
| نیم‌سال ۹ | ۶ ماه |
| نیم‌سال ۱۰ | ۲ ماه |
| دکتری | تا نیم‌سال ۱۴ | ۱ سال |
| نیم‌سال ۱۵ | ۶ ماه |
| نیم‌سال ۱۶ | ۲ ماه |

در صورتی که مهلت معرفی به سازمان نظام وظیفه بر اساس جدول فوق یک سال باشد و فرد پیش از پایان این مهلت در مقطع بالاتر پذیرفته شود، لازم است نامه اتمام معافیت تحصیلی را به کارشناس دانشگاه مربوطه ارائه و معافیت مقطع بالاتر را اخذ نماید. در غیر این صورت می‌بایست قبل از پایان این مدت برای اخذ برگه اعزام به خدمت به دفاتر پلیس +۱۰ مراجعه نماید.

چنان‌چه مهلت معرفی به سازمان نظام وظیفه بر اساس جدول فوق برای فرد کم‌تر از یک سال تعیین شده باشد، **امکان ادامه تحصیل تا انجام خدمت سربازی (یا اخذ معافیت دائم) را نخواهد داشت**. در این صورت لازم است پس از دریافت نامه اتمام معافیت تحصیلی، حداکثر تا مهلت تعیین شده در جدول فوق برای اخذ برگه اعزام به خدمت‌ به دفاتر پلیس +۱۰ مراجعه نماید.

## مشوق‌های خدمتی و مهارت‌آموزی

دانشجویان و دانش‌آموختگان دانشگاهی با کسب مهارت‌های تخصصی و عمومی می‌توانند از مشوق‌های خدمتی همچون کسری خدمت، مرخصی تشویقی، تعیین سازمان محل خدمت، بخشش اضافه خدمات سنواتی، تعویق اعزام و اعطای یک درجه بالاتر در صورت دارا بودن صلاحیت‌های لازم و متناسب با سوابق مرتبط بهره‌مند شوند. شیوه‌نامه بهره‌مندی از مشوق‌های خدمتی [از اینجا](/_media/rules/militaryservincentives.pdf "rules:militaryservincentives.pdf (3.4 MB)") قابل دریافت است.